---
layout: blog
title: Βοηθάμε τις εξεγερμένες στο Ιράν να σπάσουν τη διαδικτυακή λογοκρισία
event_date: 2022-10-01T00:00:35
slug_url: help-iran-protesters-break-network-censorship
date: 2022-11-11T12:41:42.542Z
thumbnail: /images/iran-hair-flag.jpg
tags:
  - iran
  - signal
  - proxy
---
Στις 13 Σεπτεμβρίου η Mahsa Amini πέθανε μέσα σε αστυνομικό τμήμα της Τεχεράνης όπου ήταν κρατούμενη. Το “έγκλημα” για το οποίο συνελήφθη από την αστυνομία ηθών του Ιράν ήταν ότι δε φορούσε σωστά τη μαντήλα στο κεφάλι της. Ο θάνατός της έγινε αφορμή για να ξεσπάσει μια μεγάλη εξέγερση ενάντια στην καταπίεση και τη θεοκρατία που εξαπλώθηκε στο μεγαλύτερο κομμάτι του Ιράν.

Το Ιράν είναι παγκοσμίως μια από τις χώρες με την πιο αυστηρή πολιτική λογοκρισίας στο internet. Φυσικά η λογοκρισία πέρα από τις δυτικές σελίδες επεκτείνεται και στις εφαρμογές ασφαλούς επικοινωνίας. Το ξέσπασμα της εξέγερσης έφερε πολύ γρήγορα την αυστηροποίηση της λογοκρισίας.

Στις 22 Σεπτεμβρίου η Meredith Whittaker, πρόεδρος του Signal Foundation που αναπτύσσει το Signal App (μια από τις πιο ασφαλείς εφαρμογές άμεσης επικοινωνίας) δημοσίευσε μια έκκληση προς την κοινότητα του Signal να βοηθήσουν στην παράκαμψη της λογοκρισίας στο Ιράν. Ήδη από τον Ιανουάριο του 2021 το Ιράν μπλοκάρει όλη την κίνηση του Signal στη χώρα. Το κάλεσμα του Signal Foundation αφορή τη δημιουργία πολλών και ανεξάρτητων TLS proxies έτσι ώστε οι χρήστ(ρι)ες του Signal στο Ιράν να κατευθύνουν την κίνησή τους μέσω αυτών παρακάμπτοντας έτσι τη λογοκρισία.

Το gizmo_lab ανταποκρίθηκε στο κάλεσμα του Signal Foundation. Από τις αρχές Οκτώβρη μισθώσαμε ένα VPS για αυτόν τον σκοπό και δημιουργήσαμε ένα TLS proxy. Η συμβουλή του Signal προς όσους/ες δημιουργούν TLS proxies είναι να δημοσιεύουν ένα tweet με hashtag #IRanASignalProxy κι έπειτα να μοιράζουν τη διεύθυνσή του μέσω προσωπικών μηνυμάτων για να αποφεύγεται η δημοσιοποίηση των καινούργιων κόμβων που θα έκανε εύκολο για την ιρανική κυβέρνηση να τους μπλοκάρει. Επιλέξαμε να μην ακολουθήσουμε αυτή τη δίοδο. Αντί αυτού γνωστοποιήσαμε σε εξεγερμένες του Ιράν την ύπαρξη του TLS proxy μέσω πολιτικών προσφύγων που ζουν στην Ελλάδα. Από τότε χρησιμοποιείται σταθερά χωρίς να έχει μπει προς το παρόν σε λίστα λογοκρισίας.

Αυτή ήταν μια ελάχιστη έμπρακτη κίνηση αλληλεγγύης προς τις εξεγερμένες στο Ιράν. Η διαδικασία για τη δημιουργία ενός TLS proxy είναι αρκετά απλή και μπορεί να πραγματοποιηθεί ακόμη κι από άτομα χωρίς ιδιαίτερες τεχνικές γνώσεις. 

Η ανακοίνωση του Signal Foundation μαζί με τις οδηγίες για την κατασκευή του proxy βρίσκονται στο <https://signal.org/blog/run-a-proxy/>.
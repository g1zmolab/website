---
layout: blog
title: Κείμενο αυτοπαρουσίασης
slug_url: keimeno-autoparousiasis
date: 2022-04-16T14:57:02.502Z
tags:
  - keimena
---
## Λίγα λόγια από/για το gizmo_lab:

Οι οθόνες, τα πληκτρολόγια, οι ήχοι του modem (για τους παλαιότερους) και ένας καινούργιος διασυνδεδεμένος ψηφιακός κόσμος ανοίγεται μπροστά μας. Μια διάχυτη αίσθηση επικρατούσε, ρομαντική αν μη τι άλλο, σε όσους και όσες βρισκόμασταν συνδεδεμένες στον ψηφιακό κόσμο: μια αίσθηση ανοιχτότητας, διαμοιρασμού, ισότητας και θα τολμήσουμε να πούμε ελευθερίας. Η ανοιχτή πληροφορία παράλληλα με την προσπάθεια απεμπλοκής από το εμπορικό λογισμικό και τις πατέντες των μονοπωλίων, και σε αντιπαράθεση με τον καπιταλιστικό τρόπο παραγωγής, συγκρότησαν τις πρώτες ψηφιακές κοινότητες ελεύθερης διακίνησης της πληροφορίας. Στα πρώτα bulletin boards, στα forums και τα IRCs ανώνυμα usernames μοιράζονται τη γνώση, το λογισμικό κι ανοίγουν τις πρώτες κουβέντες για την τεχνολογία. Γεννιούνται οι ψηφιακοί πειρατές που εκμεταλλεύονται αυτό που απλόχερα μας έδωσε η εργασία των παραγωγικών τάξεων, την εύκολη αντιγραφή και διαμοιρασμό της τέχνης και εν τέλει οτιδήποτε μπορεί να αναπαρασταθεί ψηφιακά.

Τα blogs και οι διάφορες σελίδες γίνονται με τη σειρά τους και αυτά χώρος πολιτικής αντιπαράθεσης μέσα στον οποίο εκφράζονται και κυκλοφορούν ψηφιακά πλέον οι αγώνες μας και οι ταξικές μας αρνήσεις. Σίγουρα αυτό αποτελεί τη μια πλευρά του διαδικτύου, μια ρομαντική αφήγηση, ή ακόμα καλύτερα ένα πρώιμο στάδιο πριν τον εποικισμό του εμπορεύματος και της καπιταλιστικής κερδοφορίας. Τα τελευταία χρόνια βλέπουμε τη σχέση μας με τον ψηφιακό κόσμο να αλλάζει με ραγδαίους ρυθμούς, τέτοιους που ακόμα και το πού βρισκόμασταν πριν 10 χρόνια να φαντάζει δύσκολο να το θυμηθούμε. Όπως ήταν φυσικό, η τεχνολογική ανάπτυξη (και η λεγόμενη καινοτομία που ευαγγελίζονται οι διάφοροι θιασώτες του νεοφιλελευθερισμού) ακολούθησε πιστά τις καπιταλιστικές επιταγές, την εμπορευματοποίηση του συνόλου της ζωής και οδήγησε στην αναδιάρθρωση και αναδιοργάνωση της παραγωγής. Αυτό είχε ως αποτέλεσμα τόσο οι κοινωνικές σχέσεις όσο και η ίδια η φύση της εργασίας να υποστούν μετάλλαξη (αναφερόμαστε στον δυτικό κόσμο).

Στο πλαίσιο αυτό βλέπουμε την αλληλεπίδρασή μας με το internet να αλλάζει. Πλέον το μοντέλο συσσώρευσης της πληροφορίας δημιούργησε τη νέα ψηφιακή αυτοκρατορία, εκμεταλλευόμενο τον πλούτο της γνώσης που παράγεται. Μέσα στην τελευταία δεκαετία βλέπουμε εταιρίες να γιγαντώνονται και να εισβάλουν βίαια στη ζωή μας (πχ. all inclusive suites, βλ. Google, Microsoft) με τις δωρεάν υπηρεσίες οι οποίες έχουν καταστεί αναγκαίες στον σύγχρονο τρόπο ζωής. Αυτή η πραγματικότητα πλέον φαίνεται αναπόδραστη. Και αν η τεχνολογία και το internet είναι ο τρόπος που επικοινωνούμε, το μέσο που κοινωνικοποιούμε τις αρνήσεις μας, συναντιόμαστε και μοιραζόμαστε, είναι ταυτόχρονα και ένα μέσο αντιπαράθεσης, ένα μέσο που χρήζει της συλλογικής μας διεκδίκησης, ένα πεδίο σύγκρουσης. Έτσι, ως χρήστες ή εργαζόμενες με τα τεχνολογικά μέσα δεν θα μπορούσαμε να αφήσουμε ανυπεράσπιστο αυτό το πεδίο, πλαταίνοντας όχι μόνο την ανάλυσή μας, φέρνοντάς την στα μέτρα της σύγχρονης εποχής, αλλά και με τον τεχνικό πειραματισμό μας, τη δημιουργία των δομών και των εργαλείων πιο κοντά στα δικά μας μέτρα, στα μέτρα των από τα κάτω. Δεν θα μπορούσαμε λοιπόν να μείνουμε αμέτοχοι και αμέτοχες μπροστά στην εκμετάλλευση που βιώνουμε πλέον, όχι μόνο από την αρπαγή αυτών που παράγουμε αλλά και την εκμετάλλευση των πιο καθημερινών μας αλληλεπιδράσεων. Είμαστε εμείς που παράγουμε τον πλούτο αυτού του κόσμου αλλά παράλληλα είμαστε και εμείς που παράγουμε τον όγκο των δεδομένων που γίνονται εμπόρευμα και τρόπος κερδοφορίας του κεφαλαίου.

Επιλέγουμε την συλλογικοποίηση δημιουργώντας ένα χώρο που μπορούμε να μιλήσουμε, να συναντηθούμε, να μάθουμε και να πειραματιστούμε γύρω από την τεχνολογία. Ένα χώρο όπου τη θέση του ανταγωνισμού, της κλειστής πρόσβασης στη γνώση και της εμπορευματοποίησης παίρνει η συνεργασία, η ελεύθερη πρόσβαση στην πληροφορία και η δημιουργία εργαλείων από τα κάτω για τα κάτω. Μέσω αυτού του εγχειρήματος σκοπός μας είναι να καταφέρουμε να επαναπροσδιορίσουμε τη σχέση μας με τον ψηφιακό κόσμο και την τεχνολογία, να διακινήσουμε ελεύθερα όποια γνώση έχουμε. Όλα αυτά ώστε να μπορούμε να χρησιμοποιούμε την τεχνολογία με γνώμονα τις ανάγκες και τις επιθυμίες των από τα κάτω και όχι με βάση τις ανάγκες κράτους και κεφαλαίου.

Στόχος όμως δεν είναι και άλλος και από αυτόν του παιχνιδιού, της δημιουργικότητας και του fun που μας στέρησε η μισθωτή εργασία. Και αυτό δεν θα μπορούσε για εμάς να βρεθεί κάπου αλλού παρά μέσα σε ένα κοινωνικό κέντρο, μαζί με τις φίλες μας, τους συντρόφους και τους συναδέλφους και συναδέλφισσές μας, οριζόντια με κοινό γνώμονα την ελεύθερη ανταλλαγή απαλλαγμένη από τους ειδικούς. Άλλωστε η δημιουργία, η ανάπτυξη κώδικα, ο πειραματισμός με το hardware είναι και θα είναι γεγονός συλλογικό, μια συνάντηση που θέλει πάντα να σπάσει τα όρια που ψηφιακού. Καλούμε λοιπόν όσα θέλουν να διαρρήξουν τα όρια του ψηφιακού, τα όρια της γνώστριας και του γνώστη και θέλουν να συλλογικοποιήσουν τις επιθυμίες και τη δημιουργία τους και να δώσουν στον ψηφιακό κόσμο μια γεύση από τον κόσμο που βρισκόμαστε καθημερινά, μια γεύση από τις δικές μας κοινότητες.

**gizmo_lab** - Απρίλιος 2022